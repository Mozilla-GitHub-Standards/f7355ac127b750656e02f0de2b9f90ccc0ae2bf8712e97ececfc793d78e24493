# Stanovy spolku Spolek přátel ohnivé lišky
## 1. Základní ustanovení
1. Název spolku je Spolek přátel ohnivé lišky
2. Spolek sídlí ve městě Praha
3. Spolek působí na celém území České republiky.
4. Spolek se nečlení na organizační jednotky
5. Spolek je založen dle zákona č. 89/2012 Sb. (občanský zákoník)
6. Spolek vznikl dnem zápisu spolku do spolkového rejstříku a zakládá se na dobu neurčitou.
7. Spolek je právnickou osobou dle práva České republiky.

## 2. Cíle
1. Rozšiřovat povědomí o otevřených a webových technologiích
2. Sdružovat lidi se zájmem o otevřené informační a webové technologie
3. Pořádat vzdělávací akce v oblasti informačních a webových technologií pro širokou veřejnost
4. Podporovat vývoj a rozvoj otevřených a webových technologií
5. Podporovat informační gramotnost široké veřejnosti
6. Zjednodušovat a podporovat použití otevřeného software jeho překládáním
7. Získávat finanční prostředky sloužící k naplňování cílů spolku
8. Formy a konkretizace činnosti podléhají schválení valnou hromadou

## 3. Orgány spolku
1. Statutárním orgánem spolku je předseda spolku
2. Dalšími orgány spolku jsou:
	1. Valná hromada
	2. Členská rada

## 4. Valná hromada
1. Valná hromada (dále jen „VH“) je nejvyšším orgánem spolku.
2. VH lze realizovat osobním setkáním nebo formou elektronické konference.
3. Řádná VH musí být svolána alespoň jednou ročně. Informace o termínu, místu konání a navrhovaném programu řádné VH musí být rozeslány všem členům elektronickou poštou, případně jiným komunikačním kanálem spolku, a to nejpozději měsíc před navrhovaným termínem konání řádné VH.
4. O VH musí být proveden zápis včetně prezenční listiny s podpisy účastníků v případě osobního setkání, v případě elektronické konference bude prezenční listina vyhotovena digitálně a místo podpisů každý zúčastněný digitálně podepíše prohlášení o své účasti.
5. VH svolává rada spolku.
6. VH je usnášeníschopná, účastní-li se jí alespoň polovina členů spolku.
7. Není-li řádná VH usnášeníschopná, pak svolává rada spolku nejpozději do jednoho měsíce (ale ne dříve než za 5 dnů) náhradní VH dle stejných pravidel, jako řádnou VH. Tato náhraní VH je usnášeníschopná bez ohledu na počet přítomných členů.
8. VH přijímá rozhodnutí hlasováním přítomných členů.
9. Rada spolku svolá mimořádnou VH vždy, požádá-li o to písemně (výhradně elektronickým způsobem – e-mail, elektronická konference a jiné interní komunikační kanály) alespoň jedna třetina členů spolku, a to ve lhůtě do jednoho měsíce od data doručení hlasu naplňujícího třetinu členů spolku, není-li v žádosti uvedena lhůta pozdější. Pro pořádání mimořádné VH platí jinak stejná pravidla, jako platí pro řádnou VH.
10. Valná hromada (je-li usnášeníschopná):
	1. Schvaluje stanovy spolku včetně jejich změn – k přijetí těchto rozhodnutí je zapotřebí dvoutřetinové většiny zúčastněných členů.
	2. Na řádné VH volí radu spolku pro následující období z řad členů spolku, kteří se svou nominací na členství v radě vysloví souhlas.
	3. Na řádné VH schvaluje zprávu o činnosti a hospodaření za minulé období dle návrhu rady.
	4. Navrhuje radě úpravy uzavřených nebo zamýšlených smluv.
	5. Rozhoduje o odvolání rady – k přijetí tohoto rozhodnutí je zapotřebí alespoň polovina členů spolku.
	6. Rozhoduje o vyloučení člena spolku – k přijetí tohoto rozhodnutí je zapotřebí alespoň polovina členů spolku.
	7. Rozhoduje o zániku spolku – k přijetí tohoto rozhodnutí jsou zapotřebí alespoň dvě třetiny členů spolku.

## 5. Rada
1. Rada spolku je trojčlenná.
2. Funkčním obdobím rady jsou dva roky.
3. Na svém prvním zasedání zvolí rada ze svého středu předsedu, který následně jmenuje z řad členů rady místopředsedu.
4. Činnost rady řídí předseda, který také svolává její zasedání.
5. Rada řídí spolek po dobu svého funkčního období. Není-li ve lhůtě zvolena rada nová, pokračuje rada v řízení spolku do doby nové platné volby rady.
6. Zasedání probíhá elektronickou formou na konferenci, případně osobním setkáním.
7. Zasedání rady je usnášeníschopné, je-li přítomná nadpoloviční většina rady.
8. Rada přijímá rozhodnutí hlasováním přítomných členů rady. V případě rovnosti hlasů je rozhodující hlas předsedy.
9. Člen rady může kdykoli z této funkce odstoupit.
10. Pokud odstoupí některý z členů rady, pak zbývající členové musí svolat valnou hromadu, kde bude zvolen chybějící člen rady, a to do 30 dnů od odstoupení člena rady. Pokud odstoupil předseda spolku, spolek řídí místopředseda, který musí svolat valnou hromadu, kde bude zvolen nový předseda spolku, a to do 30 dnů od odstoupení předsedy. Pokud odstoupí všichni členové rady, pokračuje v řízení spolku do nové platné volby rady předseda spolku. Pokud toto není možné, nebo to předseda spolku prokazatelně odmítne, řídí spolek do doby nové platné volby rady služebně nejstarší člen spolku, který se takto stane předsedou (nelze-li toto realizovat, postupuje se v pořadí k služebně mladším členům). Je-li takových stejně služebně starých členů více a pokud se nedohodnou o předsednictví, probíhá volba losováním, jak je popsáno výše. Takto ustanovený předseda spolku současně vykonává funkci statutárního zástupce spolku do doby řádných voleb. V případě odstoupení celé rady svolá odstupující rada VH, na níž se zvolí nová rada. Pokud tak odstupující rada neučiní do 5 dnů, svolá VH nově ustanovený statutární zástupce spolku, a to do dalších 5 dnů.
11. Schůze rady je volně přístupná všem členům spolku.
12. Rada spolku:
	1. Na nejbližší schůzi projedná věc, požádá-li o to člen spolku.
	2. O své činnosti informuje na webových stránkách spolku.
	3. Na řádné VH předkládá ke schválení zprávu o činnosti a hospodaření za minulé období.
	4. Jmenuje ze svého středu hospodáře spolku. Podmínkou účinnosti vzniku této funkce je dále uzavření dohody o odpovědnosti k ochraně hodnot svěřených hospodáři spolku k vyúčtování (dále jen "dohoda o odpovědnosti"). Pravidla uzavření a uplatňování této dohody se řídí obdobně jako § 252-254 zákona 262/2006 Sb. (zákoník práce).
	5. Hospodář spolku připravuje a překládá zprávu o činnosti a hospodaření za minulé období, případné změny stanov, návrh cílů a dalších činností atd.

## 6. Předseda
1. Předseda spolku zastupuje spolek a jedná navenek jeho jménem. Pokud tak předseda spolku nemůže činit, zastupuje spolek místopředseda spolku.
2. Předseda spolku může delegovat část svých pravomocí na člena spolku s předchozím souhlasem alespoň jednoho člena rady.
3. Předseda může být odvolán radou nebo valnou hromadou.
4. Místopředseda přebírá funkce předsedy spolku:
	1. Do zvolení nového předsedy radou, pokud původní předseda odstoupí, je odvolán z funkce, zemře nebo z jiného důvodu pozbude své funkce.
	2. Po dobu, kdy na něj předseda deleguje své pravomoci, což provede buď písemně, nebo tuto skutečnost oznámí jinou formou alespoň jednomu členovi rady.
	3. Po dobu, kdy pobyt předsedy nebude znám žádnému zbývajícímu členovi rady, anebo po dobu více než jednoho měsíce nebude předseda reagovat na nejméně tři pokusy o osobní nebo elektronický kontakt obvyklým způsobem ze strany zbývajících členů rady.
5. Pokud spolek nemá předsedu ani místopředsedu, zbývající člen rady svolá valnou hromadu a v jejím rámci zajistí ustanovení nové rady. Pro zastupování spolku navenek platí čl. 5, bod 10.

## 7. Členství ve spolku
1. Členství je dobrovolné, přihlášku do spolku podává budoucí člen naprosto dobrovolně a zároveň může ze spolku kdykoli vystoupit.
2. Členství vzniká rozhodnutím rady o přijetí žadatele na základě jeho písemné nebo elektronické přihlášky a splnění podmínek členství. Pokud dočasně není rada kompletní (tj. nemá plný počet svých členů) a zároveň má alespoň nadpoloviční většinu svých členů, o členství rozhoduje zbývající část rady. V případě, že má rada méně než nadpoloviční většinu svých členů, je rozhodování o členství odloženo do doby, než bude rada opět usnášeníschopná. Případné rozhodnutí o členství v případě, že má rada méně než nadpoloviční většinu svých členů, je neplatné.
3. Členem spolku může být fyzická osoba, která je dostatečně volně a rozumově vyspělá k tomu, aby dostatečně podporovala činnost spolku, bez ohledu na trvalé bydliště.
4. Člen věnuje nevratný finanční příspěvek na rozvoj spolku v minimální výši, kterou určí rada. Splatnost příspěvku je do 15 dnů od přijetí člena spolku, a poté s každým výročím jeho přijetí.
5. Člen je povinen jakoukoli změnu údajů uvedených v přihlášce neprodleně oznámit radě, a to písemnou či elektronickou formou.
6. Členové spolku souhlasí se zpracováním osobních údajů podle zákona č. 101/2000 Sb. (zákon o ochraně osobních údajů). Osobní údaje členů spolku budou využity pouze pro účely související s činností spolku.
7. Členství zaniká:
	1. Doručením oznámení člena o svobodném a dobrovolném vystoupení ze spolku radě
	2. Rozhodnutím valné hromady o vyloučení člena
	3. Nezaplacením nevratného finančního příspěvku do dvou měsíců po splatnosti. Po jednom měsíci po splatnosti jej rada zpravidla vyzve k zaplacení tohoto příspěvku; opomenutí vyzvat člena k zaplacení nemá žádné odkladné nebo zprošťující účinky.
	4. Úmrtím člena spolku
	5. Zánikem spolku
8. V případě zániku členství nemá bývalý člen nárok na vrácení darů poskytnutých ve prospěch spolku a přestává být členem všech orgánů spolku, ve kterých působil.
9. Člen má právo:
	1. Účastnit se činnosti spolku a jeho orgánů a být o této činnosti informován.
	2. Účastnit se valných hromad, volit orgány spolku a být do nich volen.
	3. Předkládat návrhy, podněty a připomínky k činnosti spolku.
	4. Podílet se na stavování cílů a forem činnosti spolku.
	5. Využívat za stanovených podmínek majetek spolku.
10. Člen má povinnost jednat v souladu s cíli spolku a dodržovat stanovy a další relevantní interní pravidla spolku a společnosti.
11. Zánikem členství nezanikají závazky vůči spolku.

## 8. Zásady hospodaření
1. Obecné zásady hospodaření včetně způsobu vedení účetní evidence se řídí obecně platnými právními předpisy.
2. Příjmy budou používány výhradně na plnění cílů spolku a zákonné platby.
3. Náklady spolku musí bezprostředně souviset s činností spolku nebo zajištěním a udržením příjmů.
4. O využití majetku spolku rozhoduje rada. Pověření členové operují s prostředky na základě rozhodnutí rady.
5. Hospodaření nesmí vést k zadlužení spolku.
6. Za hospodaření je plně zodpovědná rada.
7. Za vedení účetnictví je plně zodpovědný člen pověřený radou.
8. Pro změnu dispozičního práva k účtu spolku, k vydání platební karty pro člena nebo k jinému zpřístupnění nakládání s majetkem spolku jsou nutné podpisy nebo elektronické souhlasy řádně podepsané klíčem uvedeným v přihlášce alespoň poloviny členů rady.

## 9. Zánik spolku
1. Spolek zaniká dobrovolným rozpuštěním nebo sloučením s jiným spolkem, pokud tak rozhodne valná hromada, nebo pravomocným rozhodnutím ministerstva o jeho rozpuštění dle zákona č. 83/1990 Sb.
2. Valná hromada současně s rozhodnutím o zániku spolku jmenuje likvidátora, který je povinen vypořádat veškeré závazky a pohledávky spolku. V případě, že do šesti měsíců od rozhodnutí valné hromady o zániku spolku nedojde ke schválení likvidačního projektu, bude uplatněn postup ve smyslu §13 odst 4. zákona č. 89/1990 Sb.
3. Po skončení likvidace bude případný zbývající majetek spolku převeden bezplatně na jinou právnickou osobu neziskového charakteru, jejíž cíle jsou nejbližší cílům spolku. O tomto převodu rozhoduje VH. Jestliže VH nebude schopná takto rozhodnout po dobu 3 měsíců od skončení likvidace, určí právnickou osobu tohoto charakteru poslední předseda spolku nebo poslední statutární zástupce spolku dle pravidel článku 5.

## 10. Další ustanovení
1. Další ustanovení, jež nelze jinam zařadit, řeší interní směrnice spolku, vydávané radou a schvalované VH.
2. Veškeré směrnice jsou volně dostupné pro členy spolku.

## 11. Závěrečná ustanovení
1. Tyto stanovy nabývají platnosti dnem uveřejnění v rejstříku.
